---
layout: post
title:  "Seminar op een bijbelschool"
date:   2023-04-02 9:55:00 +0200
categories: jekyll update
background: /images/bibleCollegioGarden.jpg
---

<h2>Seminar op een Bijbelschool</h2>
Van de week was ik door de vriendengroep van de kerk uitgenodigd om mee te gaan naar een seminar op de Atheense Bijbelschool. Mijn eerste gedachte was: niet nadenken, gewoon gaan. En ik heb er nul seconden spijt van gehad. In deze post neem ik je mee door de dag aan de <a href="https://www.grbc.gr/">Elleniko Bibliko Kolegio.</a>

<h4>Reis ernaartoe</h4>
7:45: BEEP BEEP BEEP
Mijn wekker gaat af. Nu is het tijdstip zelf niet eens zo enorm vroeg, maar ik moet hier wel bij zeggen dat het Griekse ritme zich meer thuisvoelt in de avond. Slaperige oogjes en een beetje houterig van het springverenmatras, maar de dag kan beginnen. Opgestaan, ontbeten en met de metro naar een station gereisd, vanwaar ik kon meerijden met iemand naar het Kolegio. 

9:15 Op de afgesproken tijd aangekomen bij het station. Even later kwamen daar de dames aangereden met wie ik kon liften. Erg grappig om te horen dat ze, normaal gesproken, met mensen afspreken om een kwartier eerder af te spreken dan daadwerkelijk gebeurt. Bij mij gingen ze er maar vanuit dat ik wel op tijd zou zijn, dus hadden ze de 'echte' tijd doorgegeven. De andere Griekse jongen die meeliftte, was nog steeds een kwartier te laat, maarja...

<h4>Aankomst</h4>
<!-- Verhaaltje over lectures en de struggle met grieks -->
Eenmaal aangekomen, werden we warm ontvangen. De rest van de vriendengroep was ook meegekomen, plus nog een aantal andere mensen die geïnteresseerd waren in de seminar. Een koffie gepakt en daarna in de collegebanken geklommen. Ik ben tot nu toe helemaal vergeten te zeggen dat de dag volledig in het Grieks was georganiseerd, dus dat was nog wel een (leuke) uitdaging. Gelukkig waren er genoeg behulpzame mensen die wilden vertalen voor mij. (ik was ook de enige niet-Griekse spreker daar in de ochtend). Drie lezingen gehad over: hoe je verhalen communiceert, de ontwikkeling van de Bijbel in grote lijnen en een lezing over de gelijkenissen en verschillen tussen Oud Testamentische omschrijvingen van God en andere goden uit die tijd. Super interessant allemaal, dus ik was enthousiast.

<h4>Lunch en sport</h4>
Na de drie lezingen was het tijd voor lunch: pizza! Buiten lekker in het zonnetje gaan zitten aan picknicktafels. Nu verstond ik meer dan de helft niet van alle gesprekken, maar toch voelde ik me op mijn gemak. Na de lunch konden we op een veldje naast de school volleyballen en basketballen, dus dat hebben we met enthousiasme gedaan. Sporten is ook een hele fijne manier van bonden met mensen en ik heb er erg van genoten. Ook is het wel een fijne afwisseling tussen het luisteren door.

<h4>Tour de Kolegio</h4>
Rond 16:30 werd er ook een tour gegeven, waar ze alle delen van de bijbelschool lieten zien. Ze hadden slaapkamers, een ruimte om bijeen te komen en te chillen, een keuken, een washok, een bidkamer, een kapel (om samen te kunnen zingen) en ook een mega grote bibliotheek. Dat laatste bracht me bijna van mijn stuk. Omdat het niet een hele grote bijbelschool is, verwacht je niet dat er in de kelder een bibliotheek zit met meer dan duizend boeken. Ze vertelden zelfs dat studenten van universiteiten naar deze bibliotheek toe kwamen om bepaalde boeken te bestuderen over theologie of bijbelstudie. 
Al met al was de tour inspirerend en zag ik mezelf er ook nog wel rondlopen. Niet dat ik de komende tijd dat van plan ben, maar het was goed om te mogen meemaken wat de bijbelschool allemaal doet.

<h4>Samen zingen, bidden en daarna een workshop</h4>
Om 17:00 gingen we met z'n allen naar de kapel om daar samen te zingen en daarna te bidden. Achteraf gezien ben ik ontzettend blij en dankbaar dat ik oud Grieks op de middelbare school heb gehad, want nu kon ik tenminste meezingen met de liederen. Sommige nummers waren bekend qua melodie, andere nieuw. Het samen bidden was ook erg mooi. Ik zat in een groepje met 2 Grieken, een Mexicaanse en mezelf. Iedereen kon in zijn eigen taal bidden en voelde zich daar ook vrij voor.

Daarna heb ik een workshop over Deuteronomiën gevolgd en wauw. De professor die de workshop gaf, wist echt zo ontzettend veel over het Oude Testament. Daarnaast wist ze het ook op een hele prettige manier uit te leggen, waardoor ik alles goed kon volgen. Ik heb veel nieuwe dingen van haar over Deuteronomiën 22 geleerd, met name hoe grote delen van de Torah de vrouw beschermden in de Joodse samenleving. (Nou weet ik niet of alles zo goed in de praktijk werkte, want ja, mensen he...)

De workshop was dus echt heel interessant en leerzaam. Het moedigde me ook aan om meer Bijbelstudie te doen, want er zitten zoveel wijsheden in 'verstopt'.


<h4>Avondeten, chillen en terugreis</h4>
Na de workshop was het tijd om avond te eten: souvlaki van de BBQ. Weer lekker buiten gaan zitten en wat gepraat met mensen over de workshop. Erg relaxede sfeer. Daarna opnieuw gaan volleyballen en basketballen tot laat in de avond. Op die momenten leerde ik de andere mensen echt beter kennen. Je kan grappen maken naar elkaar tijdens het volleyballen, of gewoon goed samenwerken zonder dingen te zeggen. 

Rond half 12 weer teruggelift naar het metro station. Erg hilarisch om met Grieken mee te rijden (nu 3x gedaan al). Hun rijstijl is gewoon zo anders dan in Nederland, en het is fascinerend om te zien. Met een van de gasten de metro teruggepakt en rond half 1 weer thuis aangekomen. Conclusie: erg intensieve dag, maar helemaal top!